# Mango chutney
__Når man godt kan lide stærke ting, har man nogle gange brug for noget sødt til at kompensere lidt, så smagsløgene kan følge med. Så jeg har sat mig for at finde opskriften på den perfekte mangochutney der kan gøre netop dette. Det passer godt til rigtig mange retter, ligefra svine-retter, ris-retter, burgere eller you name it.__

![](images/cutney.jpg)

### Ingredienser:
- 2 modne mangoer
- 2 limefrugter
- 1 l. vand
- 1 cm ingefær
- 1 tsk. spidskommen
- 1 tsk. stødt korriander
- 4 fed hvidløg
- 4 røde chili (alt efter sort og temperament)
- 2 tsk. tørret chili
- 40 gram rørsukker
- 2 spsk. honning/sirup

### Fremgangsmåde:
1. Først hakkes hvidløg, chili i mindre stykker. Jeg har valgt at lade alle korn blive i, men jeg elsker jo også den stærke kontrast til de søde mangoer. Derefter skrælles mangoerne og skæres i mundrette stykker (ca. 2x2cm).  Ingefæren snittede jeg på et fint rivejern, imens jeg passede på fingrene, så disse ikke kom med i retten.

2. I en gryde svitser man spidskommen og korriander af, og tilsætter derefter hurtigt de resterende ingredienser på mellem-lav varme. Jeg valgte 1 liter vand, da jeg gerne ville have at chutneyen skulle tage lang tid om at koge ind, så smagen fra alle ingredienser rigtigt kunne blive trukket ud i den resterende lage. Denne kan reduceres, så det blot dækker mangoerne og chilierne. Kog det ind til det opnår den ønskede konsistens, og put det derefter på et atamon-skyllet sylteglas, så kan denne holde sig i 1000 år.
