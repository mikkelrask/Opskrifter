# Flæskesteg (Sous Vide / Ovn)


## Ingredienser:
### Flæskesteg
- 1 nakkefilet (mere end rigeligt, men grisens størrelse har den størrelse, den har – resten kan gemmes til en anden god gang eller anden serveringsrunde)
- 1 kvist rosmarin
- Fem stilke timian
- ½ fed hvidløg
- 1 spsk salt
 
 ### Flæskesvær
- Sværen fra nakkefileten. Bed alternativt din slagter om en side svær på cirka 300 gram
- 1 liter vand
- 10 gram salt
- 1 laurbærblad
- 1 liter neutral olie
- 5 peberkorn

## Fremgangsmåde:
### Flæskesteg sous vide:
Kom nakkefileten i en vakuumpose sammen med rosmarin- og timianstilke, hvidløg og salt. Vakuumer posen, og læg den i vandbadet, som skal have en temperatur på 65 grader. Lad grisen tilberede i ni timer. Den lave temperatur og saltet giver en flot lyserød farve til kødet. Køl posen ned. Skær fire skiver af cirka 3 centimeters tykkelse umiddelbart før servering, og steg skiverne gyldne ved høj varme i smagsneutral olie. Skiverne skal have cirka tre minutter på hver side.

### Flæskesteg uden sous vide: 
Kom nakkefilet og de øvrige ingredienser i et ildfast fad med låg eller en støbejernsgryde sammen med to deciliter vand. Husk at komme låg på gryden. Tilbered i ovnen på 80 grader i fem timer. Køl grisen ned i væsken, indtil den er helt kold. Skær fire skiver af cirka 3 centimeters tykkelse umiddelbart før servering, og steg skiverne gyldne ved høj varme i smagsneutral olie. Skiverne skal have cirka tre minutter på hver side.

### Flæskesvær:
Skær sværen i strimler. Kog den i vandet tilsat salt, laurbærblad og peberkorn i en halv time. Tag sværen op af gryden, og tør den på en bageplade i ovnen ved 90 grader i tre timer. Lige når de kommer ud af ovnen, er fedtkanten nem at pille af. Fjern så meget fedt fra sværen som muligt. Friter før servering i neutral olie ved 190 grader, indtil sværen puffer op – det tager ikke mere end ti sekunder. Læg sværen på fedtsugende papir, og drys med havsalt.
