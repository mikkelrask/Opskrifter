# Tripple Cooked Fries
Tripple Cooked Fries som er den eneste måde at rulle på. Det er vigtigt at starte på det her i god tid, men kan til gengæld forberedes lang tid i forvejen, fryses og tilberedes færdigt på dagen. 

Pommes Frites er en simpel spise, der kan være fantastisk hvis den er kælet og nusset lidt for, og være røvsyg, hvis du køber færdig fra frost. Her er teknikken til en perfekt sprød pommes frites, der stadig er silkeblød indeni.


### Ingredienser:
- 2kg bagekartofler
- Lagereddike (~0,5dl)
- Salt+krydderier
- Olie til frittering (smagsneutralt, mindst 3 l.)


### Fremgangsmåde:
- Rens dine bagekartofler og skær dem i stave. Jeg laver dem ca. 1,5x1,5cm da jeg godt kan lide den størrelse, og __tiderne i opskriften er passende til den størrelse__. Du må prøve dig lidt frem, hvis du laver dem tykkere eller tyndere, men det burde ikke variere alverden. Så snart du har skåret stavene, lægger du dem i en skål i vasken, hvor koldt vand ligeså stille render og skyller stivelsen ud af kartoflerne. Imens du skærer dem alle færdig kan du med fordel skifte vandet ud et par gange.
- Kog nu alle fritterne i 10-12 minutter i rigeligt med vand og en god sjat eddike (~0,5dl.). Gør det evt. over nogle gange, alt efter hvor store gryder du har.
- Dryp dem af, og læg på køl i mindst en halv time.
- Nu friterer du det der svarer til en mellem omgang pommes nede fra grillen i mindst 3 liter 150 grader varmt olie. Mængden af olie gør at temperaturen ikke daler så meget, når du tilføjer de kolde friterne. De skal have ca. 10-12 minutter eller til de kun lige bliver brune og lidt flossede i kanterne.
- Dryp dem af, og nu skal de på frost. De skal mindst være i fryseren i 2 timer.
- Når du skal spise varmer du din olie op til ~190 grader hvorefter du igen friterer det der svarer til en mellem omgang. Det er i ca. 6-7 minutter eller til de er godt brune og sprøde. 
- Dryp af, krydder godt og server.
