# Halloumi Stroganof

![Billede af halloumi stroganof](images/halloumi_stroganof.jpg)

Flødesovs og ris er der aldrig nogen, der er blevet kede af at få serveret til aftensmad. Den lille teskefuld estragon giver saucen et krydret tvist, mens halloumien bliver blød og lækker i sovsen og skaber optimal comfort food-stemning. 

Opskriften giver 4 portioner og tager 30-45 minutter at lave. 

### Ingredienser:
- 1 stort løg
- 1-2 spsk. neutral olie
- 250 g markchampignon
- 1 spsk. smør
- 1 fed hvidløg
- 3 spsk. tomatpuré
- 1,5 spsk. æblecidereddike
- 1 tsk. estragon, tørret
- 1 spsk. koncentreret grøntsagsfond
- 3 dl vand
- 2,5 dl fløde
- 400 g halloumi
- 1-1,5 tsk. dijonsennep 

#### Tilbehør:
- 3 dl fuldkornsris
- Bredbladet persille
- Stegt broccoli, grønne bønner eller en grøn salat 

### Fremgangsmåde:
- Sæt fuldkornsris over efter anvisningerne på pakken.
- Skær løget i strimler. Steg ved lav varme i rigeligt olie med et drys salt i en mellemstor gryde.
- Rens champignonerne, og skær dem i skiver. Steg svampene ved høj varme på en pande med et drys salt, til al væden er fordampet. Tilsæt en klat smør, og steg videre, til svampene er smukt gyldne. Imens hakkes hvidløget fint.
- Tilsæt hvidløg og champignon til løgene sammen med tomatpuré, og lad stege et par minutter. Tilsæt mere olie, hvis det behøves.
- Tilsæt æblecidereddiken og estragon. Lad eddiken koge godt igennem. Tilsæt vand og konc. grøntsagsfond. Lad koge op og simre i et par minutter. Tilsæt så fløden.
- Lad sovsen simre forsigtigt uden låg. Hvis den koger for meget ind, kan du altid sætte låg på eller tilsætte lidt mere vand.
- Skær halloumien i 1 cm strimler på den korte led. Steg stykkerne gyldne ved middel varme. Hvis du føler, de sætter sig fast på panden, så prøv at lade dem stege lidt længere, før du vender dem. De er nemmere at vende, når de har stegeskorpe.
- Når halloumien er gyldenbrun, tilsættes den til sovsen. Smag til med salt, peber og eventuelt mere eddike og sennep efter behov og smag.
- Steg lidt sprødstegt grønt til som en kontrast til fløden. Server med ris og finthakket persille. 
